---
title: Била мене мати
tags:
  - "народна"
  - про кохання
  
---
Била мене мати
Березовим прутом,
Щоби я не стояла
З молодим рекрутом.

А я собі стояла,
Аж кури запіли,
На двері воду лляла,
Щоби не скрипіли.

На двері воду лляла,
На пальцях ходила,
Щоб мати не почула,
Щоби не сварила.

А мати не спала,
Усе чисто чула,
Та мене не сварила –
Сама така була.

Била мене мати
Тонкою лозою,
Щоби я не стояла
З милим під вербою.

Била мене мати,
Та й ще буде бити.
"Ой перестань, козаче,
До мене ходити!"

"Я не перестану,
Поки не дістану
Личенька рум’яного,
Дівочого стану".
